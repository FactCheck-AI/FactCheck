Kompositören och sångaren Lasse Mårtenson har dött. Han avled i morse i sviterna av en hjärnblödning.

Lasse Mårtenson föddes den 24 september 1934 i Helsingfors, och utbildade sig till reklamtecknare. Han deltog i Eurovision Song Contest två gånger. 1964 deltog han som artist och kompositör till låten Laiskotellen och 1967 deltog han som kompositör för Varjoon-suojaan.

Ledmotivet till tv-serien Stormskärs Maja är en av Mårtensons mest kända kompositioner.

"Lasse Mårtenson har tonsatt vårt sjökort"

- Han var en enormt skicklig pianist och var redan som ung fenomenal, säger musikredaktör Benny Törnroos.

- Vi kanske minns honom mest som en kompositör tack vare alla fina melodier som han har skrivit.

- Han var också en man som - innehade något som vi kan kalla för ett inofficiellt rekord när det gäller Eurovisonen. Han har på ett eller annat sätt representerat Finland ungefär 17 gånger.

- Men det som jag ser som hans viktigaste och finaste verk är att han har tonsatt vårt sjökort. Det är många vackra holmar som har blivit ännu vackrare tack vare hans melodier. Man kan nämna Stormskär – som i och för sig är Väderskär- Borstö, Aspö, Vänö och Hitis ...och många till.

- Och även om hans melodier kanske inte alltid handlade konkret om någon specifik ö – typ Jurmo – så hade hans musik en havsklang som åtminstone brinner varmt i mitt hjärta.